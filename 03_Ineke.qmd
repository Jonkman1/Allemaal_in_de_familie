---
title: "Een vrij leven waarin je ontdekt wat jou raakt"
author: "Ineke Siersema - oma"
format:
   html
---

<br>

Ik ben Oma Ineke, de moeder van Rosa en Sal en getrouwd met Opa Harrie. Op deze pagina vertel ik hier graag iets over mijzelf, jouw moeder en alle goeds dat ik je wens in je leven. Ik heb je al gevoeld via m'n handen die ik op de buik van je moeder mocht leggen tijdens de zwangerschap. Ik voelde je bewegen en trappelen met je voeten, een mooi teken van leven. Je komt eraan en ik leer je straks beter kennen, ik verheug me hierop. Ik herken deze intieme periode vanuit mijn eigen zwangerschap. Ik was 33 jaar en Rosa groeide toen in mij net als jij in Rosa. Het was bijzonder zo altijd samen, intiem. Elke beweging die Rosa maakte, voelde ik. Natuurlijk werd het nog leuker toen Rosa werd geboren en ook Harrie haar kon ontmoeten, vasthouden, badderen en luiers verschonen. Het was een heerlijke tijd. Zo zullen jouw ouders dat ook met jou ervaren.

<br>

Ik ben geboren in Amsterdam op 16 augustus 1959, mijn broer Herman en Gerrit waren er al.We verhuisden toen ik klein was naar Waddinxveen waar mijn zus Jolanda werd geboren en daarna naar Smilde (Drente). Mijn vader werkte bij British Leyland en wij verhuisden allemaal mee met het bedrijf. Mijn vader had drie zussen, Bep, Rie en Stien en één broer, Herman. Mijn moed- er, Roelie, is geboren in Uithuizen en had een zus Antje en een broer Freerk. Ze vertrok rond haar 18e naar het westen om te werken in de huishouding, eerst in Amersfoort en daarna in Amsterdam. Daar ontmoette zij mijn vader, ze waren dol op elkaar. In Smilde bleven we wonen omdat mijn vader al vroeg stierf, ik was pas 4.5 jaar oud. Ik ben in een fijne omgeving opgegroeid, mijn moeder was een lieve en sterke vrouw. Ik ben gaan studeren in Groningen, waar ik Harrie heb leren kennen, ik studeerde aan de Nieuwe Lerarenopleiding Handvaardigheid en Textiele werkvormen. Ik leerde daar met harde en zachte textiele materialen vormgeven en dat werd een 'rode draad' in mijn leven. Het was een fijne actieve studententijd en we demonstreerden tegen Kernenergie, Atoom bommen en voor veiligheid. Na m'n studie verhuisde ik naar Amsterdam, ik was nieuwsgierig en vond vrijwilligerswerk bij STOV in de Lange Leidse Dwarsstraat. Hier maakte ik mijn eerste Amsterdamse vrienden en leerde veel over textiele kunst, ontwikkelde cursussen en gaf lezingen over Textiel vormgeving.\
In 1993, toen je moeder Rosa werd geboren, werkte ik als docent bij het CBB waar allochtone Nederlanders, die graag binnen de Kledingindustrie wilden werken, werden opgeleid. In de pauze kolfde ik m'n moedermelk af zodat Harrie jou ook kon voeden. We woonden in de Zocherstraat en Rosa kreeg de flesjes moedermelk mee naar de crèche. Ik maakte toen ook kostuums voor het Amsterdams stadsschouwburg theater (nu ITA), samen met mijn vriendin Anneke. We gingen deze dan doorpassen in het Amsterdams Theater op het Leidseplein of bij Stichting Orkater en baby Rosa stond dan in de zelfgemaakte reiswieg boven op de tafel in de kleedkamers. Zij sliep dan rustig door of keek rond en liet zich vertroetelen.\
In Amsterdam Noord vonden we een bijzondere woonplek in een woonark met een grote tuin, daar werd je oom Sal geboren in 1995, het was een hele fijne en drukke tijd met z'n viertjes op de ark. We zijn elk jaar samen op reis geweest, ver weg, de wereld rond, dat was elk jaar een bijzondere belevenis. Je zal vast verhalen horen en foto's zien en anders vraag het gewoon. Op dit mo- ment werk ik nog op AMFI en geef les in 3d digitaal kleding ontwerpen en het duurzaam maken. Ik leer graag over nieuwe mogelijkheden, nieuwe technologie en de creatieve ontwikkelingen van studenten. Daar word ik blij van.

<br>

Lieve Lilou, ik zie je ook graag bij ons komen en er staat al van alles klaar om mee te spelen, iets van te maken, je in te verkleden of in of op te slapen. Niets hoeft, alles mag, daarvoor zijn we jouw Opa en Oma, dat is ons privilege.We geven je graag alle ruim- te die je nodig hebt bij het ontdekken van jezelf en je omgeving. Ik wens je een vrij leven waarin je ontdekt wat jou raakt, wat jij interessant vindt en waar jouw liefde naar uit gaat. Volg je hart, maak fouten want daar leer je veel van en wees trots op jezelf en op wat je doet. Je bent geboren in een familie waarin je bijzonder welkom bent. Ik kan ook niet wachten op het moment dat ik je in het echt kan omarmen en hoop dat we jouw groei en bloei zo lang mogelijk samen kunnen beleven.

<br>

Ineke Siersema (oma)

<br>

![Ineke Siersema - oma](/images/Ineke_2.png)
