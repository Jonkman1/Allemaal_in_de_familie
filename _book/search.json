[
  {
    "objectID": "index.html",
    "href": "index.html",
    "title": "Allemaal in de familie",
    "section": "",
    "text": "Inleiding\n\nLieve schat,\n\nJe bent net geboren en je zult jouw ogen uitkijken de komende tijd. Je zult de zon zien schijnen en het licht ontdekken. ’s Avonds zul je de maan en de sterren ontdekken. Je zult bomen en planten zien. Je komt allerlei verschillende dieren tegen en waarschijnlijk zal Loca zich al snel bij jou melden. Je zult ook mensen ontmoeten. De afgelopen maanden heb je ze al wat horen praten met elkaar en soms ook rechtstreeks met jouzelf. Streks komen ze boven jou hangen, zullen ze jou dragen en met jou praten. Je zult eerst vooral kennis maken met jouw moeder Rosa en vader Ivo. Je zult zien dat je in het begin nog veel niet kunt, maar jouw ouders zullen jou helpen. Ze helpen jou kennismaken met de wereld.\n\nRondom Rosa en Ivo is er ook een kleine kring van mensen waar jij wat meer mee te maken krijgt in jouw leven. Dat is de familie van Rosa en Ivo, de kleine wereld waarin zij zelf zijn opgegroeid en waarbinnen zij de wereld hebben ontdekt. Die kleine wereld van moeders en vaders, van broers (zussen zaten er verder niet tussen) en vriendinnen van broers kijken uit naar jouw komst. Zij verheugen zich daar enorm op en kunnen niet wachten om jou te ontmoeten. Je wordt nooit helemaal alleen geboren. Je hebt een vader en een moeder en je hebt een familie om je heen.\n\nOm jou een beetje kennis te laten maken met hen, hebben zij in dit boekje niet alleen wat over zichzelf opgeschreven, maar hebben ze ook onder woorden gebracht wat zij jou toewensen. Naast het verhaal van de familieleden vind je ook een portrettekening van elk van hen. In Allemaal in de familie leer je jouw familie kennen. Het is onze manier om jou hartelijk welkom te heten.\n\nNovember 2023"
  },
  {
    "objectID": "01_Rosa.html",
    "href": "01_Rosa.html",
    "title": "1  Waar wij aan denken bij Rosa",
    "section": "",
    "text": "Rosa, jouw moeder, heb je de laatste maanden van binnenuit al wat leren kennen. Haar zul je de komende jaren echt goed leren kennen. De rest van de familie kent haar al langer. Als wij aan haar denken, zijn er meteen een aantal woorden die naar boven komen. We geven jouw enkele kernwoorden. Begin er maar eens over of let er maar op.\n\nMuziek - Viool - Piano - Orkesten\nIndia\nKnutselen\nDoorzetten\nTe netjes\nVroeg opstaan\nPoes\nBasketball\nArchitectuur\nBehulpzaam\nHandvaardig – Nauwkeurig\n\n\nRosa Jonkman (moeder)"
  },
  {
    "objectID": "02_Ivo.html",
    "href": "02_Ivo.html",
    "title": "2  Waar wij aan denken bij Ivo",
    "section": "",
    "text": "Ivo, jouw vader, heb je de laatste maanden misschien een beetje leren kennen. Ook hem zul je de komende jaren heel goed leren kennen. Wij, de rest van de familie, kennen hem natuurlijk ook al een tijdje., En als wij aan hem denken, schieten direct een aantal woorden omhoog. Deze kernwoorden geven we jou mee. Snijd ze maar eens aan (en neem de tijd).\n\nMuziek - Viool - Bas - Gitaar - Orkesten\nHarry Potter\nAnne en skaten\nMudrun-Triathlon Organiseren en Doen\nHet ontstaan van het heelal\nSchoenpoetsers-act\nPhilip en films maken\nJohnny\nPolsstokhoog Atos Trainer\nVerkleedkist\nBehulpzaam\nVilla Bredero\nHandvaardig – Nauwkeurig\n\n\nIvo van Leeuwen (vader)"
  },
  {
    "objectID": "03_Barbel.html",
    "href": "03_Barbel.html",
    "title": "3  Ik wil het zien groeien en bloeien",
    "section": "",
    "text": "Ik ben Bärbel. Partner, moeder en nu dus ook oma. Samen met Peter (jouw opa) woon ik in Amsterdam Noord. We hebben drie zoons. Ivo, jouw vader, is onze jongste zoon. Hij is wel de eerste van de drie die een kind krijgt. We zijn nu oma en opa, dat is nieuw. Dit nieuwe is niet zo intens als toen ik voor het eerst moeder werd. Nu weet ik al wat er op me afkomt. Maar de beleving van een nieuw mensje in onze familie is voor mij een bijzondere gebeurtenis: een nieuw leven is begonnen, ik wil het zien groeien en bloeien, ik wil erbij zijn als oma en mens en ik ben onderdeel van de groep die jou beschermt en opvoedt.\n\nIkzelf kom uit een gezin van vijf: vader, moeder en drie dochters. Mijn vader is opa Werner en die woont in Bochum, Duitsland. Mijn zussen zijn Heike en Beate en die leven ook in Duitsland. Heike en haar man Hans-Jürgen wonen in Datteln. Beate en haar man Chris wonen in Herxheim. Ik kom dus uit Duitsland: Bochum, in het Ruhrgebied. Daar ben ik opgegroeid en heb ik alles geleerd, Duitse taal en tekenen en ook fietsen. Ik herinner me nog goed het rolschaatsen in de zomer, met vader-en-moeder spelen in het grasveld, knikkeren of over het hek van de ‘Baumschule’ klimmen om in het bos te spelen. Ik kon urenlang buitenspelen met wat vrienden en beleefde daar allerlei avonturen. Als er sneeuw lag in de winter, gingen we met de slee of op glijschoenen de hellingen af, tot je helemaal koud en hongerig was. Dan thuis even opwarmen en weer eruit tot het donker werd. Er was veel ruimte om te spelen, en er waren veel kinderen om mee te spelen, je aan te meten, mee te ruziën en vrienden te maken. Thuis waren we met drie meiden, we sliepen op een kamer en speelden samen met poppen, Lego en monopoly op regenachtige zondagen. En we maakten ook ruzie, dat duurde dan tot onze moeder zei dat ze het gillen niet meer aan wilde horen! Er waren opa’s en oma’s, daar ging ik logeren. Dat was fijn want dan kreeg ik in m’n eentje alle aandacht! Heike ging namelijk naar de andere opa en oma en Beate bleef thuis. Alle drie de zussen kregen dan dezelfde aandacht. Bij de opa’s en oma’s waren het rustige dagen. Met oma boodschappen doen, met opa een wandeling naar het bos waar we bloemen plukten, en dan thuis eten en Mens-erger-je-niet spelen. Ik won altijd! Ik hou zelf heel erg van lezen. De krant vind ik interessant, maar van verhalen word ik helemaal blij. Ik lees veel romans en ook nog steeds veel jeugdboeken. Verder lees ik sprookjes en ridderverhalen en over avonturen in het verleden en de toekomst, tovenaars en heksen, helden en prinsen, dwergen, reuzen….Ook wandel ik heel graag in bos en veld. Dan zoek en speur ik naar de kleine wereld achter de wortels en in de bloemknoppen. Nog geen elfje gezien, maar wel ken ik vele mooie bloemen bij naam. Daarnaast hou ik van fietsen en bewegen. Wat ik niet goed kan is stilzitten. Dus dan doe ik maar de was of ik bak een taart, dat komt meestal wel van pas. Sporten is weer heel iets anders. Graag wil ik iets maken. Vroeger deed ik aan breien en borduren. Daar kwamen dan veel mooie truien en tafelkleden uit voort. Nu doe ik meer het grovere werk: klussen in huis en met verf en hout, gips en cement kom ik een eind.\n\nLieve schat, lief kindje, wat fijn dat je op de wereld bent gekomen! Ik verheug me op de kennismaking. Je maakt me nieuwsgierig naar wie je bent. Ik wil met je samen de wereld opnieuw ontdekken, door jouw ogen ernaar kijken en weer verbaasd zijn over de vele vormen, kleuren en krachten. Zo word ik ook weer jong. Maar ik hoor ook bij de oudere generatie, die met wijsheid en rust het fundament van jouw familie is. Samen hebben we vele handen die je kunnen dragen en een mand vormen waarin je veilig kunt slapen en groeien. Tot de dag gekomen is dat je op eigen benen kunt staan!\n\n\n\nBärbel Bukowski - oma"
  },
  {
    "objectID": "04_Peter.html",
    "href": "04_Peter.html",
    "title": "4  Ik hoop dat jij ook zulke duwtjes krijgt",
    "section": "",
    "text": "Hier is jouw opa Peter, de vader van Ivo, jouw vader. Nu jij geboren wordt, ben ik 66 jaar. Ik heb grijs haar, ben een beetje kaal en hoor slechter dan toen ik nog jong was. Van mijn eigen opa’s weet ik niet zoveel. Daarom schrijf ik jou, over mijzelf en vroeger, zodat jij wel wat weet over jouw opa.\n\nIk mag heel graag buiten zijn. Ik ben dan ook geboren in een klein dorp aan het eind van een doodlopende straat, midden in de polder tussen allemaal boerderijen. De boeren hadden toen nog geen tractor. Alles ging met paard en wagen, ze hadden niet meer dan twintig koeien en een paar varkens. Daar speelde ik vaak of hielp ik de boer. Bij die boer haalden we ook de melk. Mijn moeder moest toen nog wel de melk koken want anders werd het slecht. Mijn vader en zijn vader hadden een boomkwekerij. Toen ik jong was werkte ik daar veel. Later teelde ik er als hobby-kweker zelf planten. Ivo hielp mij vaak op zaterdagen, net zoals oom Florian, oom Vincent, tante Honorata en, natuurlijk, oma Bärbel. Vraag hen straks maar eens naar ‘Rode bessen in de vrieskou’, dan komen ze vast met allerlei verhalen. Toen ik vier jaar was, ging ik op houten klompjes naar de kleuterschool. Mijn wereld toen was heel klein. Die was niet groter dan mijn dorp van 2000 mensen. Ik wist niet beter dan dat ik er zou trouwen met mijn verkering van de basisschool en er zou gaan wonen later. Natuurlijk zou ik, net als mijn vader en opa, boomkweker worden. Maar het liep heel anders. Eerst ging ik in Gouda naar de middelbare school, daarna ging ik studeren in Wageningen, op de universiteit. Tijdens mijn studie trok ik de grote wereld in. Ik ging naar de Verenigde Staten, Japan en Polen. In die jaren leerde ik dat de wereld groot is, dat je de meeste plekjes helemaal niet kent en dat er overal aardige mensen zijn. Toen leerde ik ook oma Bärbel kennen en wij werden een stelletje. Ik ging werken, eerst vijftien jaar bij Philips en toen vijftien jaar bij de Bloemenveilingen. Altijd was ik bezig met slimmere manieren van werken, een beetje zoals jouw vader Ivo dat nu ook doet. Spannende projecten waren mijn specialiteit. Het mooiste dat ik voor mezelf heb gedaan, en nu nog graag doe, zijn schaatsen, hardlopen en trainer-zijn. Toen ik klein was, schaatste ik bijna elk jaar op de sloten bij mij in het dorp, naast het huis van mijn ouders. Op mijn zestiende werd ik lid van een schaatsclub en daar leerde ik de techniek van schaatsen. We trainden best hard. Ik kon het aardig, al zeg ik het zelf. Ik heb thuis nog een hele doos vol met medailles, bekertjes en diploma’s. Toen ik bijna dertig jaar werd, ben ik gestopt met wedstrijdschaatsen. Toen werd ik schaatstrainer. Later ben ik ook hardlooptrainer geworden en dat doe ik nog steeds. Lekker buiten en mensen blij maken met sporten. Ik schaats nog steeds heel graag en dat doe ik in Hoorn en hardlopen doe ik ook nog. Ik train nu samen met jouw vader en wij willen volgend jaar tien km hardlopen en daar niet meer dan 50 minuten over doen.\n\nBijna alles wat ik heb meegemaakt, is heel anders gegaan dan ik verwachtte toen ik klein was. Steeds weer waren er mensen die mij duwtjes gaven naar dingen die nieuw voor me waren en die mij vooruithielpen. En als ik iets leuk vond, dan probeerde ik er wat van te maken. Lieve schat, ik hoop dat jij ook zulke mensen tegenkomt en dat jij ook zulke duwtjes krijgt, soms op onverwachte momenten. Ik hoop van harte dat jij de vrijheid en tijd vindt om te ontdekken wat je dan van de nieuwe dingen wilt maken.\n\nPeter van Leeuwen (opa)\n\n\n\n\nPeter van Leeuwen - opa"
  },
  {
    "objectID": "05_Ineke.html",
    "href": "05_Ineke.html",
    "title": "5  Een vrij leven waarin je ontdekt wat jou raakt",
    "section": "",
    "text": "Ik ben jouw Oma Ineke, de moeder van Rosa en getrouwd met Opa Harrie. Deze pagina is voor mij en ik vertel je graag iets over mijzelf, over jouw moeder en alle goeds dat ik je wens in je leven. Ik heb je al gevoeld via m’n handen op de buik van je moeder, ik voelde je bewegen en trappelen met je voeten, het was een geweldig teken van leven. Je komt eraan en ik leer jou straks langzaam beter kennen, ik verheug me hierop. Ik herken deze intieme periode vanuit mijn eigen zwangerschap. Ik was 33 jaar en Rosa groeide toen in mijn baarmoeder. Het was heel gezellig, zo altijd samen. Heel intiem. Elke rustige beweging die Rosa maakte, voelde ik. Natuurlijk werd het nog leuker toen je werd geboren en ook Harrie haar kon ontmoeten, vasthouden, badderen en poepluiers verschonen. Het was een heerlijke tijd samen.\n\nIk ben geboren in Amsterdam op 16 augustus 1959 en kwam via Waddinxveen in Smilde (Drente) te wonen. Mijn vader werkte bij British Leyland en wij verhuisden mee met het bedrijf. Mijn moeder werkte vroeger in de huishouding. In Groningen, waar ik ook Harrie heb ontmoet, studeerde ik aan de Nieuwe Lerarenopleiding in Handvaardigheid en Textiele werkvormen. Dat was voor mij een geweldige opleiding. Ik leerde toen daar dat ik kon vormgeven met harde en zachte Textiele materialen en deze ‘rode draad’ liep steeds met mij mee. Ik verhuisde naar Amsterdam, waar ik dus geboren ben, was nieuwsgierig en wilde deze stap maken. Bij STOV in de Lange Leidse Dwarsstraat, waar ik vrijwilliger was, maakte ik mijn eerste Amsterdamse vrienden. In 1993, toen je moeder werd geboren, werkte ik als docent bij het CBB waar allochtone Nederlanders, die graag binnen de Kledingindustrie wilden werken om de kleding te maken, werden opgeleid. In de pauze kolfde ik m’n moedermelk af om dat later thuis in de koelkast te zetten. We woonden toen vlakbij in de Zocherstraat en zo konden we dit de volgende dag meegeven aan Rosa. Zij kon dit dan in de crèche uit een flesje opdrinken. Ik werkte ook voor het theater als freelancer en maakte samen met met mijn vriendin Anneke kostuums, die we dan gingen doorpassen in het Amsterdams Theater op het Leidseplein of bij Stichting Orkater. Dan stond Rosa in de zelfgemaakte reiswieg boven op de tafel in de kleedkamers en zij vond het allemaal goed. Zij sliep dan rustig door of speelde met haar handjes of met klein speelgoed en keek rond. Iedereen vond het zo leuk. Later vonden we in Amsterdam Noord een bijzonder woonark en zijn daar met jouw moeder gaan wonen. Daar werd ook jouw oom Sal geboren, het was een bijzondere tijd met z’n viertjes. Op dit moment werk ik op AMFI en geef les in het 3d digitaal en fysiek maken van kleding. Ik hou van het onderzoeken van nieuwe mogelijkheden op mijn vakgebied, nieuwe werelden ontdekken. Daar word ik blij van. Harrie en ik reizen graag de wereld door. We hoeven geen nieuwe bank maar liever een ticket naar India, Indonesië, Botswana, Egypte, de Filippijnen of elders. De wereld is zo groot, zo mooi, zo divers. Overal kom je aardige mensen tegen, plaatsen op te slapen, te eten en te genieten. Wij vonden het belangrijk om dit met jouw moeder en oom Sal samen te beleven. We zijn samen de wereld gaan verkennen en je zult deze verhalen en de mooie foto’s zeker te zien krijgen.\n\nWe hebben voor jou al van alles klaarliggen, om te bekijken, mee te spelen, iets van te maken, je in te verkleden of in en op te slapen. Niets hoeft, alles mag, daarvoor zijn we jouw Opa en Oma, dat is ons privilege. Ik wens je een vrij leven waarin je ontdekt wat jou raakt, wat jij interessant vindt en waar jouw liefde naar uit gaat. Volg je hart, durf fouten te maken want daar leer je veel van en wees trots op jezelf en wat je doet. Je bent geboren in een familie waarin je bijzonder welkom bent. Ik kan ook niet wachten op het moment dat ik je in het echt kan omarmen en hoop dat we jouw groei en bloei zo lang mogelijk samen kunnen beleven.\n\nIneke Siersema (oma)\n\n\n\nIneke Siersema - oma"
  },
  {
    "objectID": "06_Harrie.html",
    "href": "06_Harrie.html",
    "title": "6  Ik zie jou komen",
    "section": "",
    "text": "Hier is opa Harrie aan het woord, de vader van Rosa. Als jij geboren wordt, ben ik 66 of 67 jaar. Dat weet ik nog niet omdat ik denk dat jij rond mijn verjaardag geboren wordt: ervoor, erna of misschien wel op dezelfde verjaardags-dag. Wat een heerlijk vooruitzicht dat je erbij komt. Jij zult heel veel mensen leren kennen. Ons ook. Maar wie is die opa Harrie, waar komt hij vandaan, wat is dat voor iemand, wat doet hij en wil hij graag?\n\nNou, ik ben dus in 1956 geboren in Hengelo (O), dat ligt in het oosten van het land. Ik ben in een klein huisje aan de Breemarsweg opgegroeid. Mijn lieve vader werkte vijftig jaar voor de fabriek Stork en mijn rustige moeder was huisvrouw, zoals zoveel moeders in de tijd. Zelf heb ik twee oudere zussen (Gonny en Joke die met André en Henk samenwonen). Ik kom uit een hele andere tijd dan waarin jij opgroeit. Ik had op de kleuterschool les van nonnen en daarna ben ik naar een basisschool met alleen maar jongens gegaan. Dat had je toen nog. Als klein jochie, en dat kun jij je nu ook niet meer goed voorstellen, heb ik heel vaak de melkboer geholpen die met z’n paard en kar de melk bij mensen thuis rondbracht. Ikzelf vond naar school gaan altijd heel leuk en hield van leren. Na de basisschool heb ik op een heerlijke school van voortgezet onderwijs gezeten. Toen had ik veel vrienden en vriendinnen, voetbalde veel, ontdekte Amerikaanse muziek waar ik gek op werd en las veel boeken waar ik het dan weer met die vrienden en vriendinnen over had. Na de middelbare school heb ik in Utrecht sociologie en in Groningen pedagogiek en onderwijskunde gestudeerd. Sinds die tijd heb ik mij altijd met ontwikkeling van kinderen en jongeren beziggehouden. Daar heb ik werk van gemaakt en nu ik pensioen heb interesseert mij dat nog steeds. Maar wees niet bang, praktisch weet ik er niet zo veel van en doe maar wat. In Groningen heb ik Ineke ontmoet. Wij zijn in Amsterdam gaan wonen. Eerst woonden wij bij het Vondelpark waar jouw moeder is geboren. Kort daarna zijn we naar Amsterdam-Noord verhuisd waar we al dertig jaar op het water wonen. Op die woonboot is Sal geboren.\n\nToen Rosa werd geboren, zei mijn vader: ik hoop dat ik haar volwassen zie worden. Lieve schat, nu verheug ík mij er op jou te zien groeien de komende jaren. Je hebt heerlijke ouders om bij op te groeien, je komt in een mooi en groot huis terecht. Oma’s, opa’s, tantes en broers wonen allemaal redelijk in de buurt. Bij een ieder van hen ben je altijd welkom, dat weet ik zeker. Ook hier op de woonboot (bij oma Ineke en opa Harrie, ik moet nog wat wennen aan de eretitel) ben jij altijd meer dan welkom. Dan kun je met ons aan de waterkant zitten, in de tuin spelen en leren we jou hier op het pad fietsen. We zullen je verhalen voorlezen en er wordt hier vast veel geknutseld en getekend. Wij zullen rondrijden op de fiets hier in de buurt en lekker gaan zwemmen. En er komt een tijd dat je hier zelf naar toe fietst. Ik kan niet wachten op dat alles.\n\n\nIk zie jou komen en zeg jou doei,\nJarenlang volg ik de groei\nmet wat hulp, soms een snoei.\nJe kijkt om je heen en denkt soms oei.\nMaar alles in volle bloei.\nVoordat jij op jouw beurt zegt: doei.\n\nHarrie (opa)\n\n\n\nHarrie Jonkman - opa"
  },
  {
    "objectID": "07_Honorata.html",
    "href": "07_Honorata.html",
    "title": "7  Graag geef ik je een aantal wensen mee",
    "section": "",
    "text": "Mijn naam is Honorata. Dat klinkt waarschijnlijk een beetje moeilijk voor je. Het is geen Nederlandse naam, want ik kom uit een ander land - een land aan de Oostzee dat Polen heet. Misschien bezoek je het ooit en zie je het prachtige witte zand van de Poolse stranden en duinen.\n\nIk ben geboren in 1985 en opgegroeid in een klein dorp. Hoewel het klein is, heet het Wielka Wieś, wat “Groot Dorp” betekent. Ik speelde daar veel in de bomen en rende rond in de velden met mijn beste vriendin. We zorgden ook voor de dieren van de familie van mijn vriendin. Ze hadden kippen, eenden, ganzen, varkens, beverratten, en zelfs een kleine stier. Mijn vader leerde me tafeltennissen en mijn moeder hoe ik een attent mens kan zijn. Toen ik acht jaar was, ontdekte ik dat ik echt van paarden hield en begon ik te helpen in de stallen in de buurt, in ruil voor paardrijlessen. Op een gegeven moment begon mijn “Groot Dorp” steeds kleiner aan te voelen. Ik las veel boeken over verschillende plaatsen in de wereld en avonturen die gebeuren als je de wereld ontdekt. Ik genoot van de verhalen over De Zes Bullerby Kinderen en Winnetou. Dus ik begon mijn eigen avonturen. Op de middelbare school ging ik op reis naar Rusland. Kort daarna ontmoette ik Florian, je oom. Omdat we al snel ontdekten dat we elkaar erg leuk vonden, begonnen we samen avonturen te beleven. Onze eerste was een reis naar Amsterdam. Toen ontmoette ik jouw vader, Ivo. Hij was toen 11 jaar oud en had een klein katje, Johnny, dat hij door het huis droeg in de capuchon van zijn trui. Terwijl ik opgroeide en mijn ideeën over de wereld veranderden, veranderde er ook veel in Polen en het hele gebied van Centraal- en Oost-Europa. Mensen in veel landen besloten dat ze niet in het communisme wilden leven, waar weinig vrijheid en welvaart was. Ze besloten dat ze in democratieën wilden leven. Het bleek moeilijk te zijn om landen open te krijgen en goed te laten draaien. In sommige landen ging dat vrij goed (bijvoorbeeld in Polen), in andere niet (bijvoorbeeld in Rusland). Toen ik daarnaar keek, wist ik beter wat ik wilde studeerde en besloot om politicoloog te worden. Ik was geïnteresseerd in hoe mensen bepalen wat anderen doen en laten, waarom ze doen wat ze doen, hoe ze dat organiseren en hoe ze daar alle mensen bij betrekken. Eerst studeerde ik in Poznań (een grote stad in het westen van Polen), waar ik schreef over het Rusland van Poetin en hoe hij alleenheerser werd en voor oorlog zorgde. Daarna verhuisde ik met Florian naar Bristol (Engeland). Om mijn opleiding af te ronden, kwam ik in Leiden terecht en deed ik een promotieonderzoek naar wat politici–in de ogen van burgers–tot goede machthebbers maakt. Ik denk dat het belangrijkste wat ik heb geleerd is dat eerlijkheid belangrijk is voor burgers, dat goed organiseren niet vanzelfsprekend is en dat, als burgers hun vrijheid niet willen verliezen, ze hun leiders moeten beteugelen. Nu werk ik als politicoloog aan de Universiteit van Amsterdam. Daarnaast rijd ik weer paard bij een stal met prachtige sportpaarden en soms ga ik samen met mijn zus Agata op fantastische avonturen te paard. En wat ik het allerleukste in de hele wereld vind is: wandelen met Florian in de bergen.\n\nLieve schat, lieve Baby. Graag geef ik je een aantal wensen mee. Mijn wensen aan jou zijn:\n- Dat je je leven kunt leiden in een vredig democratisch land;\n- Dat er veel bomen zijn om in te klimmen en te bewonderen;\n- Dat je omringd wordt door vrienden (dieren kunnen ook vrienden zijn);\n- Dat je liefde vindt met wie je op avontuur kunt gaan;\n- Dat je je talent ontdekt en kunt nastreven.\n\nHonorata Mazapus (tante)\n\n\n\n\nHonorata Mazapus"
  },
  {
    "objectID": "08_Florian.html",
    "href": "08_Florian.html",
    "title": "8  Wat voor samenleven belangrijk is",
    "section": "",
    "text": "Welkom in onze familie! Ik ben Florian, de oudste broer van Ivo. Door jouw komst word ik oom. Ik ben zeven jaar ouder dan Ivo (ik ben in 1984 geboren), maar niet meer volwassen. Ik ben een wetenschapper. Na de middelbare school ben ik in Groningen psychologie gaan studeren. Daarna ben ik naar Bristol in Engeland gegaan om te promoveren tot doctor. Al meer dan twintig jaar houd ik mij bezig met een simpele vraag: Hoe werken onze hersenen? Tot op heden heb ik geen baanbrekende ontdekkingen gedaan. Met wat geluk komt dat misschien nog.\n\nWel heb ik een aantal dingen geleerd, over mensen en samenleven. Minstens twee dingen zijn belangrijk voor de mens: doelen en creativiteit. Mensen willen doelen behalen en mensen hebben creativiteit—ze kunnen nieuwe dingen maken, zeggen, en denken, al is het maar om grappen te maken. Echter, soms lijkt het, of proberen anderen je ervan te overtuigen, dat het leven simpelweg gebeurt. Alsof we blaadjes zijn die worden geblazen door de wind. Dat wanneer er een probleem is, we maar moeten hopen op een oplossing. Ik denk dat een mens liever zelf bepaalt waar hij of zij heengaat en hoe hij/zij daar komt. Voor samenleven zijn ook minstens twee dingen belangrijk: kennis en liefde. Kennis is belangrijk omdat dit het verschil maakt tussen ziekte en gezondheid, honger en welvaart. Maar hoe krijgen we kennis? Natuurlijk, er verschillende manieren om te leren: kijken hoe een ander iets doet, iemand vragen hoe iets werkt, of het ding openmaken en kijken hoe het in elkaar zit. Misschien is het belangrijkste: je kunt leren van fouten. Dit is belangrijk omdat mensen vaak niet willen leren van hun eigen fouten. Fouten maken is vervelend en toegeven soms pijnlijk. Maar zonder leren van je eigen fouten, wordt het leven ook niet beter. Een voordeel van samenleven is dat we kunnen leren van elkaars fouten. Dan wordt het leven sneller beter. Liefde is ook belangrijk. Zonder liefde is er weinig lol aan het leven. Liefde: ik hou van Honorata (mijn vrouw—jouw tante), Vincent, en Ivo. (Ik hou ook van anderen in de familie, maar van hen het meest, en dat weet men toch wel.) Ik hou van hardlopen op het strand en wandelen in de bergen. Ik hou ook van Suli—onze jonge poes die nu anderhalf jaar oud is—en van onze auto. Ik meen dit oprecht: als Suli iets zou overkomen, dan zou ik erg verdrietig zijn. En ik wil onze auto niet verkopen; stel hij komt terecht bij een oelewapper die er niet goed voor zorgt. Mijn punt is: als mens heb je het talent om mensen, dieren, en dingen lief te hebben. En dat maakt het leven fijn.\n\nLieve schat, ik wens je gezondheid, doelen, en creativiteit. Ik wens je emotie en rationaliteit om doelen te kiezen, te wijzigen, en zo nodig los te laten. Ik wens je moed en liefde.\n\nFlorian van Leeuwen (oom)\n\n\n\n\nFlorian van Leeuwen - oom"
  },
  {
    "objectID": "09_Leonie.html",
    "href": "09_Leonie.html",
    "title": "9  Vind wat het beste bij je past",
    "section": "",
    "text": "Op het moment dat ik dit schrijf, kennen we jou nog niet. Wat een gek idee is, want zodra je er eenmaal bent, kunnen we ons vast al snel de familie niet meer voorstellen zonder jou. Jouw verjaardag zal in ieder geval mooi tussen het rijtje van andere familieverjaardagen en feestdagen komen te staan die we in het najaar op de kalender hebben. Tot dusver pas je er al goed tussen!\n\nJouw ouders ken ik nu 4,5 jaar, want zo lang is het geleden dat ik een relatie kreeg met de broer van jouw vader (Vincent). Dat is nog helemaal niet zo lang, vergeleken met de andere mensen die in dit boek een stukje geschreven hebben. Maar het is meer dan genoeg om erop te kunnen vertrouwen dat het wel goedkomt met jou. Je hebt de liefste en meest zorgzame ouders die je je kunt wensen. Ik hoop dat jij met hun hulp zult opgroeien tot een tevreden mens, die weinig nodig heeft om gelukkig te kunnen zijn (want dat is nog best een kunst in deze wereld van overvloed).\n\nMet jouw genen is de kans groot dat er ergens in je leven een flink klusproject voorbij zal komen dat jou op de proef stelt. En dat kan ook een studie, een reis, een competitie zijn, verzin het maar… Maar dit soort projecten (ook als ze soms zwaar zijn), kunnen achteraf voor fantastische herinneringen zorgen.\n\nLieve schat, ik gun je dan ook dat je een manier vindt om je leven in te vullen die jou veel voldoening geeft. Op welke manier dat is kan een hele zoektocht zijn. Ik spreek natuurlijk uit ervaring, mijn carrière heeft al een paar rigoureuze wissels gekend. Maar zolang je dit op je eigen manier kunt doen, als je jezelf kunt zijn en mensen om je heen je daarbij ondersteunen, vind je hopelijk wat het beste bij je past.\n\nLeonie Velzeboer (tante)\n\n\n\nLeonie Velzeboer - tante"
  },
  {
    "objectID": "10_Vincent.html",
    "href": "10_Vincent.html",
    "title": "10  Wat ik je mee wil geven",
    "section": "",
    "text": "Ik weet natuurlijk nog niet hoe je heet, maar ik weet wel dat je eind 2023 onderdeel gaat worden van onze familie. Jouw vader is mijn broer. Grappig, dit is de eerste keer dat ik hem bewust ‘vader’ noem. Ik weet verder niet wanneer je dit gaat lezen, maar ik hoop dat dat zal zijn als je een keer rond je dertigste aan het opruimen bent en dit boekje tegenkomt. Omringt door stapels spullen neem je de tijd om alles aandachtig gaat lezen. De beste techniek om het opruimen verder uit te stellen en heel leuk om weer eens je eigen verleden in te duiken.\n\nIk ben op het moment dat ik jou schrijf 34 jaar oud en woon samen met Leonie in Amsterdam Oost aan de Iepenweg. Het is een apartement op de vierde, en bovenste, verdieping van het gebouw. Je bent er ondertussen vast wel een keer geweest. Het is een fijn plekje. ‘s Ochtends worden we wakker van honderden halsbandparkieten die overvliegen en ’s avonds zien we de zon ondergaan voorbij de daken van de stad. We wonen en leven zuinig en genieten van onze plek in de stad. Onze grootste droom is om los te komen van finaniële afhankelijkheid: dat we onafhankelijk van het geld kunnen kiezen waar we aan werken, voor wie we werken en waar we onze energie aan besteden. Goed, dit is natuurlijk waarom ik hoop dat je rond je dertigste bent als je dit leest. Ik vermoed namelijk dat dat het moment is dat je bezig gaat zijn met dit soort vraagstukken en je leven er ook bewust naar in gaat richten. Eerder in je leven kan je hier misschien niet zo veel mee. Ik schrijf dit niet omdat ik vind dat anderen dit ook moeten doen, maar ik schrijf dit omdat ik er van overtuigd ben dat ’meer’ niet perse beter is. Durf het geluk te vinden in minder.\n\nIets anders dat ik je mee wil geven – en daar heb je ook al eerder in je leven wat aan, bijvoorbeeld als je op de middelbare school vakken moet kiezen – is het vertouwen op je intuïtie, je onderbuikgevoel, een idee dat goed voelt zonder dat je weet waarom. Luister er naar en volg het, ook al lijkt het voor de mensen om je heen een vreemde of onlogische keuze. Leef niet naar de verwachtingen van een ander, het is de beste manier om jezelf te blijven.\n\nVincent van Leeuwen (oom)\n\n\n\n\nVincent van Leeuwen - oom"
  },
  {
    "objectID": "11_Sal.html",
    "href": "11_Sal.html",
    "title": "11  Toon respect voor het leven",
    "section": "",
    "text": "Ik ben Sal, de broer van jouw moeder. Ik ben opgegroeid in Amsterdam-Noord, was een randdebiel en word beetje bij beetje een fijn scherp uitgelijnd, volwaardig perfect menswezen. Ik was als kleine jongen, zodra het kon, aan het vissen ofwel met een vriendje of zielsalleen aan de waterkant van onze prachtige Hollandse wateren. Ik was niet in juiste banen te lijnen, en nog steeds loop ik overal overheen en waan mijn eigen pad door de rechtgetrokken snelwegen van Nederland. Ooit zal ik nieuw land vinden en daar mijn vlag planten, maar nu is het nog zwemmen in de modder.\n\nJa…. Het is niet altijd even makkelijk, maar verlies de schoonheid niet en je humor om de spanning te doorbreken als het even kan en je niet te irritant bent. Maak vrienden en vriendinnetjes met iedereen die aardig zijn en zorg voor iedereen als je kunt. Zoek de verbinding en strijd niet te veel alleen. Als je zelf iets kunt neem deze verantwoordelijkheid en geef je nieuwe vondsten door aan de ander. Op 18-jarige leeftijd ben ik op reis gegaan naar Indonesië, een prachtig eilandenkolonie in Azië, waar ik op een motor heb rondgereden. Daar heb ik roze stranden gezien, krokodilachtige leguanen zien voort banjeren door de snikhete zon en mooie mensen leren kennen die met veel minder dan dat wij een gelukkig leven leiden en met hun voeten in de rijstvelden staan te werken zonder te zeuren zoals de Nederlanders vrijwel altijd doen. Niet alle! Zoek de goeie leuke grappige verstandige en intelligente mensen op en wees vooral jezelf.\n\nNu ik dit schrijf woon ik in een huisje ontworpen door je moeder. Een zeer kleine ruimte maar meer dan genoeg voor mij om in te leven en mijn schilderdromen na te jagen. Ik hoop dat tegen de tijd dat je dit leest ik een aantal schilderijen heb kunnen maken waarin je kunt verdwijnen in de fantasie en de magie van het kleurenspektakel. Dat zou toch mooi zijn. Maar goed, dat is ook niet alles en hopelijk heb ik vele avonturen beleefd en kan ik die ook vertellen. Dan spoor ik jou aan om zodra je de kans ziet naar buiten te gaan en draken te verslaan. Eerst in de buurt, dan in de stad en dan verover je de hele wereld! Het kan zolang je respect toont voor het leven. Niet alleen dat van jezelf en je medemens. Alles leeft. Dat zie je vast en zeker, maar onthoud dat goed, want dat inzicht kan je ook verliezen en dan ben je nog verder van huis. Dan bevind je je in de volwassenmensen wereld en wees daar maar niet te snel bij en vertrouw ze ook niet allemaal. Je voelt het wel en snapt de boel heel goed. Hou je kop erbij en ga ervoor! Je zult dat worden waar je heen reist! De zielentocht! Het allerbeste! ` \nSal Jonkman (oom)\n\n\n\n\nSal Jonkman - oom"
  }
]